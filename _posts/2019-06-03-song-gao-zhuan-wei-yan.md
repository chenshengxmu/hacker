---
layout: post
title: 宋高僧传-唐朗州药山惟俨
---
![](https://gss3.bdstatic.com/7Po3dSag_xI4khGkpoWK1HF6hhy/baike/c0%3Dbaike92%2C5%2C5%2C92%2C30/sign=62616ac4b2fb43160e12722841cd2d46/5d6034a85edf8db1941f766b0923dd54564e748f.jpg)

释惟俨，俗姓寒，绛县人也。童齓慷恺，敏俊逸羣。年十七，从南康事潮阳西山惠照禅师。大历八年，纳戎于衡岳寺希澡律师所，乃曰：
> 大丈夫当离法自净，焉能屑屑事细行于布巾邪?

遂谒石头禅师，密证心法，住药山焉。一夜明月，陟彼崔嵬，大笑一声，声应澧阳东九十许里。其夜澧阳人皆闻其声，尽云是东家，明辰展转寻问，迭互推寻，直至药山，徒众云：
> 昨夜和尚山顶大笑是欤?

自兹振誉，遐迩喧然。

元和中李翱为考功员外郎，与李景俭相善。俭除谏议，荐翱自代，及俭获谴，翱乃坐此出为朗州刺史。翱闲来谒俨，辽成警悟。又初见俨，执经卷不顾。侍者白曰：
> 太守在此。

翱性褊急，乃倡言曰：
> 见面不似闻名。

俨乃呼，翱应唯，曰：
> 太守何贵耳贱目?

翱拱手谢之，问曰：
> 何谓道邪?

俨指天指净缾曰：
> 云在青天水在缾。

翱于时暗室已明，疑冰顿泮。寻有偈云：
> 炼得身形似鹤形，千株松下两函经。

> 我来相问无余说，云在青天水在缾。

又偈：
> 选得幽居惬野情，终年无送亦无迎。

> 有时直上孤峯顶，月下披云笑一声。

初翱与韩愈、柳宗元、刘禹锡为文会之交，自相与述古言、法六藉，为文黜浮华，尚理致，言为文者，韩、柳、刘焉。吏部常论：
> 仲尼既没，诸子异端，故荀孟复之，杨墨之流洗然遗落。

> 殆周隋之世，王道弗兴，故文中之有作，应在乎诸子左右。

> 唐兴，房魏既亡，失道尚华，至有武后之弊，安史之残，吾约二三子同致君复尧舜之道。

> 不可放清言而废儒，纵梵书而猾夏，敢有邪心归释氏者，有渝此盟，无享人爵，无永天年。

> 先圣明神，是糺是殛!

无何，翱邂逅于俨，顿了本心。末由户部尚书、襄州刺史，充山南东道节度使，复遇紫玉禅翁，且增明道趣，著《复性书》上下二篇。大抵谓本性明白，为六情玷污，迷而不返，今牵复之，犹地雷之复见天地心矣。即内教之返本还源也。其书露而且隐，盖而又彰，其文则象系《中庸》，隐而不援释教；其理则从真舍妄，彰而乃显自心。弗事言陈，唯萌意许也。韩柳览之，叹曰：
> 吾道萎迟，翱且逃矣!

俨陶炼难化，护法功多，回是子之心，拔山扛鼎，犹或云易。又相国崔羣、常侍温造相继问道，俨能开发道意。以太和二年将欲（歹＋冬），告众曰：
> 法堂即颓矣。

皆不喻旨，率人以长木枝柱之，俨抚掌大笑云：
> 都未晓吾意。

合掌而寂，春秋七十云。
